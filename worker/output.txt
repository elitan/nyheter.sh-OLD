 Inflationen i euroländerna fortsätter att minska från 5,5% i juni till 5,3% i juli, enligt EUs statistikkontor Eurostat.
 Men än är det för tidigt att blåsa faran över.
 Att priserna på varor och tjänster inte ökar lika mycket är ett gott tecken,
 men fortfarande ligger nivån en bra bit över det europeiska centralbankens mål om 2% inflation.
 Det som fortfarande driver på inflationen är priserna på mat, alkohol och tobak.
 Precis som i USA och Sverige försöker även Europeiska centralbanken få ner inflationen genom att höja styrräntan,
 vilket den i torsdags gjorde för nionde gången i rad.
 Bankens chef, Christine Lagarde, sa i samband med det att hon befarar att inflationen kommer vara för hög under lång tid.
 Så hur påverkar det här Sverige då?
 Jo, Sverige som liten ekonomi är beroende av omvärlden och euroländerna är särskilt viktiga eftersom de är våra största handelspartners.
 Tecken på minskad inflation i eurozonen kan alltså betyda att Sverige följer efter,
 men räntehöjningarna som både europeiska och amerikanska centralbankerna gjorde förra veckan
 och som markerar deras högsta ränteläge på över 20 år riskerar samtidigt att dämpa svensk export och försvaga den svenska kronan.
 En ögonblicksbild från Sverige visar att vi har en längre väg att gå.
 Vår inflation är högre än både USAs och eurozonens och svenska kronan är väldigt svag.
 En euro kostar drygt 11,5 kronor i nuläget.
 Beskedet från Christine Lagarde är att europeiska centralbanken kommer att fortsätta med en restriktiv penningpolitik
 till dess att målet om 2 procents inflation är nått.
 Och stalltipset från flera svenska bedömare just nu är att det blir högre ränta från Riksbanken också vid deras nästa möte i september.
 Mikael Schödell, Bryssel.
